Публічний ключ (public key) — це відкритий ключ, який може бути вільно
розповсюджений серед інших учасників мережі. За допомогою нього будь-
хто може перевірити автентичність підпису, створеного приватним ключем,
не отримуючи жодної інформації про сам приватний ключ.

Публічний ключ
генерується з приватного за допомогою спеціального криптографічного алгоритму,
який базується на математичних операціях над точками еліптичної кривої. У спрощеному
вигляді генерація публічного ключа виглядає наступним чином:
1. На вхід подається приватний ключ — випадкове число розміром 256 біт.
2. На основі приватного ключа, використовуючи множення на базову точку
еліптичної кривої, генерується публічний ключ, що являє собою координати
певної точки на цій кривій.
3. Отриманий публічний ключ має довжину 512 біт (64 байти) та, як правило,
кодується в hex-представленні.

Перетворення публічного ключа в адресу акаунту. Публічний ключ є
досить довгим і незручним для практичного використання у повсякденній взаємодії
з блокчейном, тому для зручності використовується додатковий крок — з
публічного ключа генерується адреса акаунту. Наприклад, в Ethereum ця адреса
отримується шляхом наступного алгоритму:
1. На вхід подається публічний ключ акаунту (512 біт, 64 байти).
2. Обчислюється криптографічний хеш KECCAK-256 від цього ключа.
3. Від отриманого хеша (256 біт, 32 байти) відкидаються перші 12 байтів, і
останні 20 байтів стають адресою акаунту.
4. Отримана адреса (160-бітна, 20 байт) використовується як унікальний
ідентифікатор акаунту у мережі Ethereum.
